De 391.832 militærrapporter, som fredag blev offentliggjort af WikiLeaks, indeholder oplysninger om en irakisk specialenhed »Wolf Brigade« (Ulvebrigaden, red.), som angiveligt er blevet oprettet og uddannet af amerikanske eksperter. De lækkede dokumenter indeholder bl.a. en officiel redegørelse for, at en forhørsleder har truet en irakisk fange med udlevering til de berygtede specialstyrker:

»Han ville blive udsat for alle de smerter og lidelser, som Ulvebrigaden er kendt for at udsætte sine fanger for,« hedder det i redegørelsen.

Beviserne kom frem, samtidig med at den britiske vicepremierminister, Nick Clegg, udtalte, at påstandene om drab, tortur og mishandling i Irak var »yderst alvorlige« og »måtte undersøges«. Clegg udtalte til BBC, at han ikke ville udelukke en undersøgelse af de aktioner, som de britiske styrker har medvirket til i Irak. Den britiske vicepremierminister sagde også, at den amerikanske regering måtte stå til ansvar for de amerikanske styrkers handlinger. Cleggs udtalelser står i modsætning til en pressemeddelelse fra det britiske forsvarsministerium, som advarer om, at offentliggørelse af de hemmeligstemplede amerikanske militærrapporter kan bringe britiske soldaters liv i fare.

Yderligere afhøring
Den enorme mængde lækkede dokumenter indeholder bl.a. en række hemmelige feltrapporter fra byen Samarra. Disse rapporter bestyrker tidligere beskyldninger om, at det amerikanske militær har udleveret fanger til Ulvebrigaden, som udgør den frygtede 2. bataljon af det irakiske indenrigsministeriums særlige kommandoenhed.

En række logs fra Samarra viser, hvordan det amerikanske infanteri i perioden 2004-05 foretog en række ransagninger og derefter afleverede deres fanger til Ulvebrigaden med henblik på »yderligere afhøring«.

En typisk log lyder således: »Alle de 15 tilbageholdte blev overgivet til Indenrigsministeriet med henblik på yderlige afhøring« (29. november 2004), eller: »Den tilbageholdte blev derefter afleveret til indenrigsministeriets 2. kommandobataljon med henblik på yderligere afhøring« (30. november 2004).

Tortur på biblioteket
Feltrapporterne er i overensstemmelse med de beskyldninger, som journalisten Peter Maass, der på det tidspunkt opholdt sig i Samarra, har fremsat i New York Times.

»Amerikanske soldater og militærrådgivere trådte til side og gjorde ingenting, mens medlemmer af Ulvebrigaden slog og torterede fanger,« siger Peter Maass, som hævder, at det irakiske indenrigsministeriums kommandosoldater overtog biblioteket i Samarra og omdannede det til et fængsel.

Da Maass i 2005 interviewede Ulvebrigadens amerikanske militærrådgiver, oberst James Steele, i det improviserede fængsel, blev samtalen flere gange afbrudt af skrækslagne skrig fra en af de indsatte, hævder den amerikanske journalist. Steele har angiveligt tidligere været ansat som rådgiver for paramilitære styrker, som skulle knuse en oprørshær i El Salvador.

Ulvebrigaden blev oprettet og støttet af USA i et forsøg på at genanvende dele af Saddam Husseins republikanske garde, som denne gang skulle terrorisere oprørsstyrkerne.

Medlemmer bar som regel røde baretter, solbriller og elefanthuer og foretog ransagninger i konvojer af Toyota Landcruisers.

De er af irakere blevet anklaget for at slå fanger, tortere dem med elektriske boremaskiner og for at henrette mistænkte.

Den tidligere indenrigsminister, som havde ansvaret for Ulvebrigaden, har tidligere angiveligt været medlem af den shiitiske Badr-milits.

Retsligt efterspil
Det er uklart, hvilken amerikansk enhed, der indgav rapporten med klagen om, at fanger blev truet med at blive udleveret til Ulvebrigaden. Logposten beskriver tilfangetagelsen af fanger i nærheden af byen Falluja, som ligger vest for Bagdad.

Overskriften lyder: »Påstået fangemishandling af forhørsledere,« og teksten lyder: »Den 14. december 2005 blev der gennemført en ransagning, hvor fem personer blev tilbageholdt på mistanke om anbringelse af IED (improvised explosive devices) som følge af en PID (positive identification).« Under forhøret truede en amerikansk officer den anholdte med, at han aldrig ville komme til at se sin familie igen og ville blive udleveret til Ulvebataljonen, hvor han ville blive »udsat for alle de smerter og lidelser, som Ulvebrigaden er kendt for at udsætte sine fanger for«.

Militærrapporterne afslører også, at medlemmer af Ulvebrigaden selv var udsat for risiko for repressalier. I januar 2007 rapporterede amerikanske soldater om en grusom opdagelse i en gade nær Bagdad: »Kun det afhuggede hoved blev fundet. Den afdødes ID-kort var fastgjort til et stykke ståltråd, som var ført gennem øret. Den øverstbefalende identificerede liget som Ahdel Abu Hussain, en officer i det irakiske sikkerhedspolitis Ulvebrigade.«

Advokater mener, at rapporterne kan medføre et retsligt efterspil for såvel britiske som amerikanske styrker, der angiveligt har været en del af en kultur, der omfattede fangemishandling og drab. Phil Shiner fra Public Interest Lawyers, som optrådte sammen med WikiLeaks grundlægger, Julian Assange, på en pressekonference i London, sagde, at britiske styrker kan have været involveret i nogle af drabene, og at sagerne vil kunne prøves ved britiske domstole.